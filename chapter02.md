# فصل دوم : مبانی برنامه نویسی
بلاشک برای طراحی و پیاده سازی یک سیستم ریزپردازنده‌ای، نیاز داریم تا به برنامه نویسی مسلط باشیم. قبل‌تر، برای ریزپردازنده‌ها، از زبان نزدیک تر به سطح سخت افزار مانند اسمبلی استفاده می‌شد. اما امروزه، ترجیح بر آن است که کمی از سطح سخت افزار فاصله گرفته و زبان مورد استفاده، به زبان انسان نزدیک تر باشد. 
به همین خاطر، هنگامی که قرار باشد سیستمی را با استفاده از AVR طراحی کنیم، معمولا زبان مورد استفاده C است. در این فصل، سعی شده است که این زبان و پایه های لازم برای نوشتن کد در آردوینو، پوشش داده شود. 
## آشنایی اولیه با زبان C 
در دهه هفتاد میلادی، کامپیوتر به طور کل متحول شد، تراشه هایی که توانایی جاسازی هزاران ترانزیستور را داشتند ساخته شدند، ابعاد کامپیوترها کوچکتر شد و حتی کامپیوترها به قدری کوچک شدند که اگر شخصی توانایی پرداخت هزینه یک کامپیوتر شخصی را داشت، می‌توانست یک کامپیوتر در خانه یا محل کار خود داشته باشد. 
در همان سال‌ها، زبانهای برنامه نویسی نیز متحول شدند. تا قبل از آن، زبان‌های برنامه نویسی عمدتا زبانهای نزدیک به سطح سخت‌افزار بودند. چنانچه زبانی نسبت به زبان ماشین، سطح بالاتر بود (به زبان انسان نزدیک تر بود) مربوط به انجام محاسبات پیشرفته ریاضیات و یا انجام محاسبات و بررسی های اداری و اقتصادی بود. 
در میانه دهه هفتاد، در آزمایشگاه بل، واقع در کشور ایالات متحده آمریکا، زبان برنامه نویسی C ساخته شد. این زبان برای این ساخته شد که توسعه سیستم های مبتنی بر UNIX آسان‌تر شود و دیری نپایید که این زبان، به یک زبان عام‌منظوره و جهان‌شمول تبدیل شد. به طوری که امروزه اکثر برنامه‌های کاربردی مورد استفاده ما یا توسط این زبان ساخته شده‌اند یا توسط زبان‌های مشابه و یا ویرایش‌های مدرن‌تر و دقیق تر از آن. 